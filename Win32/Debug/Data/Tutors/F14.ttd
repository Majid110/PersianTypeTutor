پشت هیچستان (شعر از سهراب سپهری)
پشت هیچستانم
پشت هیچستان جایی است.
پشت هیچستان رگ‌های هوا.. پر قاصدهایی است.
که خبر می‌آرند.. از گل واشده‌ی دورترین بوته‌ی خاک.
روی شن‌ها هم.. نقش‌های سم اسبان سواران ظریفی است که صبح
به سر تپه‌ی معراج شقایق رفتند.
پشت هیچستان.. چتر خواهش باز است:
تا نسیم عطشی در بن برگی بدود..
زنگ باران به صدا در می‌آید.
آدم اینجا تنهاست
و در این تنهایی.. سایه‌ی نارونی تا ابدیت جاری است.
به سراغ من اگر می‌آیید..
نرم و آهسته بیایید.. مبادا که ترک بردارد
چینی نازک تنهایی من.
